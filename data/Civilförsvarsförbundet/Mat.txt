Det går att klara sig rätt länge utan mat, men mat är inte bara viktigt för vår fysiska överlevnad utan även för vårt välbefinnande och vår funktionalitet. Lågt blodsocker ger bland annat sämre tankeförmåga och långsamma reaktioner, dåligt omdöme, irritation och huvudvärk.
Vid en krissituation gäller det att få i sig tillräckligt med energi för att orka, samtidigt som man ibland behöver tillaga maten utan tillgång till elspis. Snabbris, makaroner och nudlar kompletterade med kött- och grönsakskonserver mättar bra. Men i längden kan det vara gott med lite variation. Variera gärna kryddningen för att få spännande smaker. Tillred på spritkök, gasolkök eller utomhus över öppen eld, grill, Muurikkahäll, wokpanna eller vad du har att tillgå.
En kris eller elavbrott kommer plötsligt och då är det bra att ha ett matförråd med matvaror som kräver enkel och energisnål tillagning hemma. Om ni har mat i kyl och frys så till att använda dem först då de oftast har en kortare hållbarhet. Ha ett genomtänkt matförråd men använd det så att varorna omsätts och inte blir äldre än ett halvt år. Tänk också på att utgå från just ditt och din familjs behov när ni skapar ett matförråd.

De ämnen i mat som främst ger energi är kolhydrater och fett, vilket du finner ibland annat mjöl och rotfrukter samt margarin- och mjölkprodukter. I reservförrådet passar också torra livsmedel och helkonserver bra, för de kan lagras länge. Konserver kan till och med ätas kalla. Snabbrätter är bra att ha, de är lättlagade och bränslesnåla.

Vid en kris eller ett längre elavbrott kan man laga mat på camping- och friluftskök. Men placera dem inte på spisen under köksfläkten – fettet i fläkten kan fatta eld. Se upp för bränslespill och ha alltid en hink med vatten och brandfilt i närheten. Var uppmärksam på kolmonoxidfaran och se till att ha god ventilation. Vid ett elavbrott är det därför viktigt att vädra då och då. För att inte släppa ut för mycket värme är det bra att vädra ordentligt under korta perioder.

Förslag på livsmedel i reservförrådet – räcker för en person i en vecka:
Kött- och fiskkonserver, 1150 g
Grönsakskonserver, 1000 g
Ris eller pasta, 500 g
Potatismospulver, 100 g
Färdiga soppkonserver 750 g
Fruktkonserver 730 g
Sylt, marmelad, mos 240 g
Messmör och mjukost på tub, hårdost 285 g
Knäckebröd, kex, skorpor 550 g
Havregryn, mjöl, flingor 350 g
Torkad frukt 155 g
Mandel, nötter, frön 265 g
torrmjölk pulver 200 g ca 2 L
Olja 325 g
Ägg 50 g
(siffror från Livsmedelsverket 2019).

Läs mer på livsmedelsverkets hemsida

Vitaminer och mineraler
För att se till att få i dig tillräckligt med vitaminer och mineraler, ät gärna mycket av dessa näringstoppar:

A – Morot, torkade aprikoser, nypon, leverpastej, tonfisk
D – Makrill
E – Sötmandel, hasselnötter, torkade aprikoser, tonfisk (i olja)
B1 – Havregryn, ärter (frysta), kaviar
B2 – Sötmandel, leverpastej
B6 – Hasselnötter, sötmandel, banan, makrill, tonfisk
Folacin – Spenat, brysselkål, sparris, hasselnötter, sötmandel
B12 – Leverpastej, musslor, makrill
C – Nypon
Ca – Nypon, sötmandel, hasselnötter
K – Nypon, russin, sötmandel, katrinplommon
Mg – Sötmandel, nypon, hasselnötter
Fe – Torkade aprikoser, nypon, leverpastej
Zn – Kaviar, leverpastej
Selen – Musslor, tonfisk, makrill
