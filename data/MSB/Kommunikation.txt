Lyssna på radio
Sveriges Radio P4 är beredskapskanal och fortsätter att sända vid kris och krig. Där får du veta viktiga detaljer om hur läget är i samhället, lokala väderprognoser, var du kan hämta vatten, vart du kan bege dig om du behöver hjälp eller om det är evakuering på gång. För att kunna höra radion även om det är strömavbrott eller om din mobiltelefon inte har internet, kan du använda något av det här:

En radio som går på batteri
En radio som kan laddas med solceller
En radio som går att veva igång
Bilradio
Om du inte kan ringa 112
Om du akut behöver ringa 112 och telefonen inte funkar, kan du bege dig till närmaste brandstation och låna en nödtelefon där.

Krisinformation.se samlar viktig information  
För att det ska vara enkelt att hitta tillförlitlig och uppdaterad information dygnet runt vid en allvarlig händelse finns det en särskild webbplats från de myndigheter som arbetar med det som har hänt: Krisinformation.se. Här finns all myndighetsinformation samlad på ett ställe, så att du själv slipper hålla reda på vilken myndighet som ansvarar för vad och hur du kommer i kontakt med rätt myndighet. MSB ansvarar för webbplatsen.

Viktig lokal information kan finnas på kommunens webbplats och kommunens sociala medier. Ditt elbolag kan också ofta berätta om hur lång tid det beräknas ta innan strömmen är tillbaka.

Saklig information
Det är viktigt att människor litar på den information som vi myndigheter förmedlar. Det betyder att informationen måste vara korrekt och begriplig så att den inte skapar förvirring och misstro hos människor. Vikten av snabb och pålitlig information vid olyckor och kriser uppmärksammas allt mer. Idag arbetar ansvariga myndigheter aktivt för att bli bra på att informera allmänheten vid svåra händelser.

Ring informationsnumret 113 13
113 13 är Sveriges nationella informationsnummer. Dit kan du ringa om du vill få information vid allvarliga olyckor och kriser i samhället. Det kan till exempel handla om en större storm, en influensaepidemi, en stor trafikolycka eller en översvämning. All information som lämnas på 113 13 är verifierad, det vill säga avstämd med till exempel kommunen där händelsen har ägt rum.

Ring 113 13 när:

du vill få information om en pågående kris i samhället
du själv vill lämna information om sådana större händelser i samhället.
Kommunikation utan el
Alla kommuner har en skyldighet att kunna informera alla som bor, verkar eller vistas i kommunen vid en allvarlig händelse, och ska snabbt kunna lägga ut information på kommunens webbplats. Men vid ett elavbrott blir arbetet svårare. Kommunen kan då använda sig av allt från flygblad till torgmöten och personliga informatörer för att nå ut med viktig information.

Skriv ner viktiga nummer på papper
Om din mobil inte fungerar kommer du inte heller åt dina kontakter där. Kan du numret till anhöriga, skolan, kommunen och elleverantören? Din fasta telefon, eller någon annans telefon kanske fortfarande fungerar. Ha dina viktigaste telefonnummer uppskrivna på en papperslapp och lägg den i krislådan eller sätt upp på en plats som alla i hushållet känner till.

Kommunens trygghetspunkter vid kris
I en del kommuner finns trygghetspunkter som öppnas om det blir en kris. Det kan vara i en skola, en gymnastiksal, ett församlingshem eller i en kyrka. På trygghetspunkten kan det exempelvis finnas information, värme, dricksvatten och möjlighet till att ladda mobiltelefonen. Du kan i förväg ta reda på om din kommun har trygghetspunkter och var dessa finns.

Ladda elprylarna i förväg
Om du hör talas om att det ska bli oväder – passa på att i förväg ladda allt som går. En powerbank eller annat slags extrabatteri till mobilen kan vara bra att ha.

Hjälp varandra!
Håll kontakt med grannar och anhöriga på de sätt du kan, och hör efter om de behöver hjälp.

Checklista: Kommunikation
Radio som drivs med batteri, solceller eller vev
Extra batterier
Mobil och laddade extra batterier (powerbank)
Mobilladdare att använda i bilen
Viktiga telefonnummer på papper
Checklista: Preppa med liten budget
Klockradio eller annan enkel radio som går på batteri.
Använd bilradion för att lyssna på viktig information och nyheter.
Bestäm en mötesplats med familj eller vänner där ni kan ses om ni inte kan få tag i varandra.
