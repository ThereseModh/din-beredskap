Bra att veta om skyddsrum
Du kan själv söka efter närmaste skyddsrum på MSB:s skyddsrumsportal: https://skyddsrum.msb.se
Runt om i Sverige finns ett stort antal skyddsrum som ska skydda befolkningen vid krig. I fredstid får skyddsrummen användas till annat, men de ska kunna iordningställas inom två dygn.

När ett skyddsrum är klart att användas ska det finnas vatten upptappat i kärl, värme, ventilation och toalettmöjligheter. I en krigssituation får du vara beredd på att det kan vara avbrott i exempelvis vatten-, el- och värmeförsörjningen till skyddsrummet. Mat och exempelvis hygienprodukter finns inte i skyddsrummen. Se checklistan längre ner på sidan.

Skyddsrummen är utformade för ett visst antal personer. Om man använder skyddsrummet till så många människor som rummet är byggt för, ska man kunna vistas där utan avbrott i minst tre dygn. Skyddsrummen är byggda för att kunna skydda mot stötvåg och splitter från exempelvis en granatexplosion, brand samt kemiska stridsmedel och strålning från radioaktiva ämnen.
Skyddsrummen i fredstid
I Sverige finns drygt 65 000 skyddsrum med plats för ungefär sju miljoner människor. Skyddsrummen finns inrymda i olika typer av byggnader, såsom bostadshus och industrifastigheter, och är utmärkta med en särskild skylt. I fredstid kan ett skyddsrum användas till annat.
Det är olika hotbildsanalyser som bestämt var i Sverige skyddsrum ska finnas. Det har alltså aldrig varit ambitionen att bygga skyddsrum för hela befolkningen. Det beror på var man befinner sig om man behöver tillgång till skyddsrum.

Skyddsrummen vid höjd beredskap eller krig
Om skyddsrummet behöver användas i krig eller om regeringen har meddelat höjd beredskap, ska skyddsrummet kunna ställas i ordning inom två dygn. Det är i första hand byggnadens ägare eller nyttjanderättshavare som ska göra det möjligt att komma in i skyddsrummet.

Ta reda på var ditt närmaste skyddsrum finns där du bor och där du befinner dig dagtid. Vid flyglarm ska du omedelbart bege dig till ett skyddsrum eller ett annat skyddande utrymme som källare, tunnel eller tunnelbanestation.

Bra att veta
Du tillhör inget särskilt skyddsrum utan använder det som finns närmast där du befinner dig.

Bra att ta med till skyddsrummet
Ficklampa
Vatten (i flaska), mugg eller kåsa
Mat som tål rumstemperatur och som inte behöver tillagas
Hygienartiklar
Toalettpapper
Mediciner, dosett
Hjälpmedel som glasögon, linser, hörapparat
Första hjälpen-utrustning
Varma kläder
Sittunderlag
Värdehandlingar (id-kort/körkort, kontanter, kontokort)
Nycklar
Mobiltelefon + laddare eller powerbank
Batteri- eller vevradio


