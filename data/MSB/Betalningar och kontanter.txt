Så förbereder du dig
Se för det första till att du har mat och annat nödvändigt så att du klarar dig en vecka utan att handla. På det sättet minskar du behovet av att behöva betala vid en kris. Diskutera med familj, vänner eller grannar hur ni skulle göra om ni inte kan köpa till exempel mat, mediciner eller drivmedel. Räkna på kostnaden för din familj under minst en veckas tid och ha kontanter hemma i små valörer att handla med om digitala betalsätt inte fungerar. 

Fundera över:

Vilken hemberedskap har ni i form av vattendunkar, mat med lång hållbarhet som inte behöver tillagas och till exempel mediciner?
Vad saknas hemma som kan komma att behöva handlas under den första veckan?
Vilka alternativ har ni om er bank eller er betalkortsleverantör (till exempel VISA eller Mastercard) drabbas av problem som gör det svårt för er att betala?
Vilka alternativ har ni om er vanliga butik drabbas av problem som gör det svårt för er att betala? Finns det andra butiker där ni kan handla och kan ni ta er dit?
Vad har ni för andra möjligheter att hjälpa andra och vilka i din närhet kan hjälpa dig?
Se till att kunna betala på flera olika sätt
En viktig beredskapsåtgärd är att ha flera sätt att betala. I ditt hushåll kan ni till exempel:

Ha konton i olika banker, kort från olika kortnätverk (exempelvis Visa och Mastercard) och tillgång till betaltjänster via mobiltelefon (exempelvis Swish).
Ha flera alternativ till internetuppkoppling.
Ha flera alternativ att identifiera dig elektroniskt (exempelvis BankID och säkerhetsdosa till din bank).
Ha kontanter i mindre valörer som räcker för en veckas inköp för ditt hushåll.
Använd kontanter då och då för att upprätthålla din beredskap och vara van vid hur kontanter ser ut och fungerar.
Ha koll på era betalkort och PIN-koder om kontaktlösa betalningar med kort och mobil (genom att ”blippa” mot en kortterminal) skulle sluta fungera.
