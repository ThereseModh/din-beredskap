Gör en plan för hur du kan ordna med vatten, mat, kommunikation och värme hemma under minst sju dagar. Här finns tips till en krislåda inom alla områden i ditt hushåll.
Undvik att vardagen blir besvärlig
Vårt samhälle är sårbart, inte minst för att vi behöver el och internet till väldigt mycket. Det kan exempelvis slås ut av it-attacker, översvämningar, skogsbränder och krig. Efter bara en kort tid kan vardagen bli besvärlig.

Det här kan hända:

Värmen försvinner.
Det blir svårt att laga och förvara mat.
Mat och andra varor kan ta slut i affärerna.
Det kommer inget vatten i kranen eller toaletten.
Det går inte att tanka bilen.
Betalkort och bankomater fungerar inte.
Mobilnät och internet fungerar inte.
Kollektivtrafik och andra transporter står stilla.
Det blir svårt att få tag i läkemedel och medicinsk utrustning.

Alla som kan, behöver därför ha en hemberedskap. Om så många som möjligt av oss klarar vår vardag utan samhällets service i minst en vecka, får samhället tid att samla ihop sina resurser för att kunna hantera situationen så bra som möjligt. Fokus kommer då att ligga på att hjälpa dem som har svårast att klara sig själva. Du som vanligtvis behöver stöd i vardagen har rätt att få den hjälpen även i en kris, men hjälpen kan se annorlunda ut, eller dröja.

Du kan behöva anpassa våra råd efter just ditt hushålls behov och förutsättningar. Vad behöver du eller dina närstående under en vanlig vecka?

Ta hand om dig själv 
Vi lever i en tid som kan skapa oro och osäkerhet. Prata med andra om din oro och ta hand om din hälsa på de sätt du kan. Bra mat, sömn och träning på ett sätt som passar dig, minskar stress. Begränsa flödet av negativa nyheter om läget i världen. Hitta en nivå som är lagom för dig själv!

Ge tid åt sådant som får dig att må bra. Kultur, förströelse, att skapa och få tänka på roliga saker är viktigt även när tiderna känns tunga. För vår motståndskraft och uthållighet är det viktigt att må bra, exempelvis  genom gemenskap, spel, lek, kultur, musik och idrott. Aktiviteter som väldigt många människor saknade under pandemin men som vi nu har all frihet att utöva.
Checklista
Det här är grunderna i hemberedskap. På övriga sidor finns mer exakta tips kring varje ämne, exempelvis vatten, mat och värme. 

Radio som går på batterier eller med vev/solceller.
Ficklampa och pannlampa med extra batterier.
Flaskor och dunkar med rent vatten.
Mat som inte behöver kyl eller frys. Mat som kan ätas direkt eller tillagas utan vatten.
Stormkök och bränsle. Använd helst utomhus.
Sovsäckar, filtar och varma kläder.
Tändstickor, stearinljus, värmeljus.
Fotogenlampa och bränsle, till exempel lampolja eller fotogen. Tänk på att ha bra ventilation.
Alternativ värmekälla som drivs av fotogen, gasol, diesel eller ved.
Husapotek, till exempel första hjälpen-kit, sårvård, eventuella viktiga mediciner.
Hygienartiklar, till exempel våtservetter, handsprit, blöjor och mensskydd.
Extra batterier, laddade powerbanks.
Kontanter, om betalkort slutar fungera.
Lista på papper med telefonnummer till familj, anhöriga, grannar, sjukhus, kommun, räddningstjänst, elleverantör.
Spel, kortlek, böcker, pussel.
