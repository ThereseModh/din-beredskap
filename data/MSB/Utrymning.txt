Om du behöver utrymma eller evakuera
Med utrymning menas att människor behöver flyttas från ett område om det är fara för deras liv och hälsa eller att det vid höjd beredskap kommer att vara vissa typer av militär verksamhet. Här finns tips på saker som är bra att packa med sig.

I Sverige har vi hittills inte behövt utrymma några stora bostadsorter. Men omvärlden har blivit mer orolig och extremt väder kommer att bli vanligare. Därför behöver vi i Sverige vara beredda på att kunna utrymma områden och flytta människor till en säkrare plats.

Några olika händelser som skulle kunna leda till en utrymning är:

stormar, översvämningar och snöfall
el-, värme- och vattenbortfall
spridning av farliga ämnen och smitta
kärnkraftsolycka
bränder
terrordåd
krig och krigsfara.
När myndigheter har fattat beslut om utrymning ansvarar de för:

att allt det som man har lämnat kvar (till exempel huset) skyddas så gott det går
att man tas emot någon annanstans
att det finns dricksvatten och mat
att utrymningen inte pågår längre än nödvändigt.
Vem be­stäm­mer att det ska ut­rym­mas?
Vid en olycka, till exempel brand, är det oftast räddningstjänsten, genom räddningsledaren som kan besluta om utrymning. Polisen får också fatta beslut om utrymning om det har uppstått störningar i ordningen eller säkerheten. Vid höjd beredskap är det länsstyrelsen som beslutar om utrymning. Länsstyrelsen kan även besluta om utrymningsförbud. Om det har skett utsläpp av radioaktiva ämnen finns särskilda rutiner. Ibland väljer människor själva att lämna ett hotat område. Det kallas spontanutrymning och man behöver då själv ha löst frågan om vart man ska ta vägen.

Alla ska kunna följa med
Myndigheter vill och försöker alltid att ta hänsyn till olika personers behov. Det är viktigt att barn skyddas, att familjer och andra som känner varandra hålls ihop och att ingen diskrimineras på grund av till exempel kön, ålder, etnicitet, språk, politisk åsikt eller funktionsnedsättning.

Tänk ige­nom packningen!
Fundera i förväg på vad du skulle ta med från din bostad om du måste lämna den. Förvara viktiga papper och saker där du och andra i familjen lätt hittar dessa. Om ni behöver lämna bostaden snabbt, var tydlig med att berätta för alla, speciellt barn och äldre vad som händer. Personliga favoritsaker för barnen kan vara bra för att skapa trygghet. Glöm inte att hjälpa den som inte kan packa själv. Stäng av gas, el och lås dörrarna.

Vik­ti­ga do­ku­ment
En del punkter i listan rör viktiga dokument och handlingar som vi ser som viktiga att ha på papper. Skulle en kris drabba många samtidigt och det inte finns tillgång till digitala system så underlättar en smidig identifikation och verifikation för samhället vars stöd går till dem som är i störst behov av det.

Listorna är kanske inte kompletta för just dig och din familj, utan är tänkta som en påminnelse och idé.

Checklista för mindre utrymning
En mindre utrymning kan innebära att några personer flyttas från ett hus, ett boende eller ett kvarter, till exempel efter en brand i bostadsområdet. Oftast kan de komma tillbaka redan efter några timmar eller någon dag.
Se till att ta med:

id-handlingar
mediciner och hjälpmedel som t ex glasögon, linser, hörapparat, dosett, rollator
något att äta och dricka
varma kläder
Checklista för stor utrymning
En stor (storskalig) utrymning omfattar en stad, stadsdel eller ett stort geografiskt område. Den pågår en längre tid och påverkar många människor, djur och samhällsviktiga funktioner som sjukhus, äldreboenden, skolor och förskolor, företag och industrier. Några bra saker att ta med:

ID-handlingar
mediciner och hjälpmedel som t ex glasögon, linser, hörapparat, dosett, rollator
batteri- eller vevradio + extra batterier
något att äta och dricka
karta, kompass
varma kläder
kontokort
kontanter
EU-sjukförsäkringskort
bankdosa/bank-ID
mobiltelefon + laddare
hygienartiklar
nycklar
dator + nätdel
recept på mediciner
laddare till telefonen att använda i bilen
lista (på papper) med viktiga telefonnummer
försäkringshandlingar för hem, personer, andra tillgångar, fordon, husdjur
registreringsbevis för samtliga fordon, lagfarter, vigselbevis, lista över bankkonton etc
diplom och intyg över utbildningar och examina
