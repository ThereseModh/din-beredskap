Matförråd inför kris
På den här sidan får du exempel på matvaror som passar bra att ha i ditt matförråd hemma. Det är bra att ha tillräckligt mycket så att ni i ert hushåll klarar er i minst en vecka utan att handla.

Kriser kan se olika ut. Några exempel är storm, elavbrott och vattenbrist. Om du och de i ditt hushåll kan klara er själva i minst en vecka vid en kris, så kan samhällets resurser gå till att hjälpa exempelvis äldre och sjuka.

Hur mycket mat behöver jag ha i mitt matförråd?
Anpassa ditt matförråd efter dig och ditt hushålls behov. Fundera över vad ni tycker om att äta och hur varierad mat ni vill ha när ni planerar er krismat. En vuxen person med låg till medelhög aktivitetsnivå behöver ungefär 1800-2800 kcal per dag. Energibehovet för barn och unga varierar mycket med åldern, allt från 1100 kcal per dag till 3000 kcal per dag. Glöm inte eventuell specialkost och allergier när ni planerar ert matförråd, samt om ni behöver särskild mat för småbarn eller mat till husdjur.

Vilken sorts mat passar i matförrådet?
Ett bra matförråd består av mat som

mättar och ger energi
du brukar äta och tycker om
kan tillagas snabbt eller kan ätas utan tillagning
inte kräver så mycket vatten
kan förvaras i rumstemperatur
Passa på att handla lite extra av sådana matvaror när du ändå köper mat. På så sätt skaffar du dig ett lager hemma. Då kan du även använda varorna i ditt matförråd i vardagen och sedan fylla på med nya. Men kom ihåg att varorna i ditt matförråd kan användas även om bäst före-datum har passerat, så länge förpackningen är oskadd och har förvarats rätt. Titta, lukta och smaka - precis som med all övrig mat.

Lagom stora förpackningar
Beroende på hur många ni är i hushållet – köp lagom stora förpackningar till matförrådet. Vid en kris kanske det inte går att kylförvara mat. Det kan då vara bra att ha mindre förpackningar av sådan mat som behöver kylförvaras efter att förpackningen har öppnats.

Alternativa tillagningssätt – grill, gasolkök och liknande
Tänk även på att vid elavbrott så fungerar inte elspis eller ugn. Då kan det vara bra med ätfärdiga produkter, eller att ha något alternativt sätt att tillaga maten, till exempel på grill, på ett gasolkök eller liknande.

Exempel på matvaror som kan vara bra att ha hemma
Torrvaror

Havregryn, rågflingor, vällingpulver eller frukostflingor
Snabbtillagad pasta, nudlar, matgryn eller ris
Pulvermixer som pulversoppa, potatismos, rotmos, pannkakmix, falafelmix
Torkade linser, exempelvis röda linser och andra linser med kort koktid.
Hårt bröd, kex och skorpor
Mjukt bröd med lång hållbarhet, t.ex. tortilla
Mandel, nötter eller frön
Torkad frukt
Choklad, energibars
 

Konserver

Mjukost eller annat hållbart pålägg  ex jordnötssmör
Kött- och fiskkonserver, till exempel köttfärssås, tonfisk, makrill i tomatsås, ravioli, laxbullar, köttbullar, kokt kött , chili con carne
Ätfärdiga bönor och linser
Vegokonserver baserade på till exempel sojaprotein eller vete
Soppkonserver
Tomat- och grönsakskonserver, grytbaser och pastasåser
Frukt- och bärkonserver
Sylt, mos eller marmelad
Fruktkräm, färdigblandad blåbärs- och nyponsoppa
Välj konserver som kan förvaras i rumstemperatur, se förvaringsanvisning på förpackningen.

Olja, smaksättare & bakprodukter
Olja, ättika och vinäger
Joderat salt, buljongtärningar, tomatpuré, olika smaksättare och kryddblandningar
Honung, socker
Mjöl, bakpulver och torrjäst

Dryck
Vatten på flaska
Kaffe, te, kakaoblandning
Mjölk / vegetabilisk mjölkersättning (i pulverform eller UHT*)
*Ultrahög temperaturbehandlad dryck (UHT) kan förvaras i rumstemperatur och har lång hållbarhet så länge som den är oöppnad.
