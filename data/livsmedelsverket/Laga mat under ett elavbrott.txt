Laga mat under ett elavbrott
Med campingkök, grill, bränsle och tändstickor hemma klarar du enklare matlagning om det blir strömavbrott.

Om strömmen försvinner har du varken fungerande kyl eller frys. Spisen och ugnen fungerar inte heller, och vid ett långvarigt elavbrott kan vattnet i kranen ta slut.

I stället för att använda spisen kan du laga mat på en grill utomhus eller på ett sprit- eller campingkök. Då är det praktiskt med mat som har kort tillagningstid, exempelvis snabbpasta eller vissa gryner, som couscous. Krossade tomater och ätfärdiga soppor är också smart krismat. Du kan till exempel koka snabbpasta i dem i stället för att använda vatten.
Matförråd inför kris

Bra saker att tänka på vid ett strömavbrott
Använd maten i kylskåpet först.
Undvik att öppna frysen.
Frysvaror som fortfarande är kylskåpskalla kan du äta.
Kylvaror kan förvaras utomhus under den kalla årstiden, men skydda dem väl från fåglar och andra djur. Om det är väldigt kallt ute kan du behöva lägga maten i en kylväska så att den inte fryser.
Frukt, rotfrukter, grönsaker och ägg kan förvaras i rumstemperatur, även om de håller längre i kylskåp.
Oöppnade torrvaror och helkonserver kan förvaras i rumstemperatur under lång tid. Små förpackningar kan vara bra att använda vid strömavbrott eftersom maten kanske inte håller så länge i rumstemperatur när förpackningen väl har öppnats.
Bra saker att ha för att vara förberedd inför ett strömavbrott
Grill, gasol- eller campingkök
Bränsle
Tändstickor
Konservöppnare
Engångsmaterial, till exempel tallrikar och bestick, om det är svårt att diska
